<!DOCTYPE html>
<html lang="it">
<head>
  <meta charset="utf-8">
  <title>“Band of Brothers”, il Manzano è in semifinale</title>
  <meta name="viewport" content="width=device-width, initial-scale=1">
  <style>
    :root { --c-primary:#0b3f91; --c-bg:#fff; --c-text:#0e0e0e; --c-muted:#6b7380; --c-border:#e5e7eb; --shadow:0 8px 24px rgba(0,0,0,.08); }
    *{box-sizing:border-box}
    body{margin:0 auto;padding:32px clamp(16px, 6vw, 24px);font-family:Inter,system-ui,-apple-system,Segoe UI,Roboto,Arial,sans-serif;color:var(--c-text);background:var(--c-bg);line-height:1.6;max-width:800px}
    h1{font-weight:800;font-size:clamp(28px,4vw,36px);text-transform:uppercase;letter-spacing:.03em;margin:0 0 16px;color:var(--c-primary)}
    .meta{color:var(--c-muted);margin:0 0 24px;font-size:.95rem;font-weight:500;padding:8px 0;border-bottom:2px solid var(--c-border)}
    .content img{max-width:100%;max-height:420px;width:100%;height:auto;border-radius:12px;margin:16px 0;object-fit:cover;box-shadow:var(--shadow)}
    .content p{margin:var(--sp-4) 0;text-align:justify;}
  </style>
</head>
<body>
  <h1>“Band of Brothers”, il Manzano è in semifinale</h1>
  <div class="meta">Patrick Lavaroni — 2 novembre 2025</div>
  <div class="content">
    <img src="../images/covers/band-of-brothers-il-manzano-e-in-semifinale-20251102135444.jpg" alt="“Band of Brothers”, il Manzano è in semifinale" />
    <p><strong><em>Superato il Pasiano per 6-1, sul tabellino dei marcatori la fanno da padrone i fratelli De Giorgio e Zharri. Semifinale contro l’Aquila Reale a dicembre</em></strong></p>
    <p><strong><em>Calcetto Manzano</em></strong>: Polidori, Stacco ©, Zharri Erjon, De Giorgio Leonardo, Iurlaro, De Giorgio Lorenzo, Saro, Tancos, Pozzatello, Valentinuzzi, Klejdi Zharri, Pascale. All: Movio-Sironi</p>
    <p><strong><em>Pasiano C5</em></strong>: Barberi, Koni, Gobbo, Crapa, Avdyli, Zoccolan Luca ©, Zoccolan Marco, Oshafi, Serraino, Giordani, Shkalla, Abis. All: Polo Grava</p>
    <p><strong><em>Gol</em></strong>: 12’ pt Kleidi Zharri, 16’ pt Leonardo De Giorgio, 17’ pt Lorenzo De Giorgio, 19’ pt Klejdi Zharri, 9’ st Avdyli, 17’ st Stacco, 20’ st Erjon Zharri</p>

    <p>Missione compiuta per il Manzano, semifinali raggiunte grazie al successo per 6-1 contro il Pasiano nei quarti. Inizio con i pordenonesi che creano diverse occasioni, poi vengono fuori i seggiolai grazie al centro di <strong><em>Klejdi Zharri</em></strong>. La partita si mette in discesa, arrivando alla sirena sul 4-0 per i padroni di casa. Ripresa agguerrita, a tratti confusionaria, il Pasiano accorcia, prima di capitolare definitivamente per 6-1. Nel tabellino dei marcatori la fanno da padroni i fratelli <strong><em>De Giorgio</em></strong> e i fratelli <strong><em>Zharri</em></strong>, un centro anche per il capitano <strong><em>Stacco</em></strong>.</p>

    <p><strong><em>NUOVO SPONSOR</em></strong> – Ai quarti ha “esordito” la nuova muta bianco-blu del Calcetto Manzano per il 2025/26. La nuova linea di maglie è sponsorizzata da <strong><em>Ediltech</em></strong>, realtà imprenditoriale attiva nelle costruzioni e manutenzioni residenziali e condominiali. La consociata <strong><em>Ediltech Sport</em></strong> si occupa dell’installazione di impianti sportivi, lavorando attualmente per le <strong><em>Olimpiadi Invernali di Milano Cortina 2026</em></strong>.</p>

    <p><strong><em>PRIMO TEMPO</em></strong> – Il Manzano colleziona le prime chance con <strong><em>Iurlaro</em></strong> che centra il palo e il portiere <strong><em>Abis</em></strong> che per poco non pasticcia sul tiro di Stacco. Per il resto la prima parte della prima frazione vede diverse palle gol per il Pasiano. <strong><em>Pozzatello</em></strong> attento due volte su <strong><em>Giordani</em></strong>: la prima facendo bene la guardia sul primo palo, la seconda in solitaria, dopo che il 10 ospite aveva sradicato un pallone sanguinoso dal limite dell’area. Decisivo il portiere ex Palmanova.</p>
    <p>Ancora chance per il Pasiano, puntuale <strong><em>Valentinuzzi</em></strong> che spazza sulla linea di porta. Il Manzano si rifà vivo in zona gol grazie a Tancos che pesca Polidori sul secondo palo, bravo Abis che lo mura da distanza ravvicinata. È il preludio del gol: <strong><em>Klejdi Zharri</em></strong> riceve lo scavetto di <strong><em>Tancos</em></strong> sulla fascia e fulmina Abis con un rasoterra decentrato: 1-0.</p>
    <p>Il Manzano prende le redini della partita: <strong><em>Polidori</em></strong> semina il panico nell’area avversaria smarcando Iurlaro solissimo in mezzo, il suo appoggio termina clamorosamente fuori. Altre occasioni locali con Iurlaro e Pascale, in un episodio bravo Abis in tuffo. Tuttavia il raddoppio è solo una questione di tempo: <strong><em>Pascale</em></strong> intercetta e allunga per <strong><em>Lorenzo De Giorgio</em></strong>, il pivot srotola il pallone alle spalle per l’inserimento del fratello Leonardo che fa 2-0.</p>
    <p>Tempo pochi minuti e <strong><em>Leonardo De Giorgio</em></strong> torna il favore al fratello, palla lunga in area, con Lorenzo che riesce ad anticipare l’uscita di Abis: 3-0. Prima della sirena arriva anche il poker: ripartenza orchestrata da Pascale, <strong><em>Klejdi Zharri</em></strong> riceve sulla fascia, siglando doppietta personale e 4-0.</p>

    <p><strong><em>SECONDO TEMPO</em></strong> – Il Pasiano non si arrende e prova a riaprire la partita: <strong><em>Serraino</em></strong> divora con la porta spalancata, poi Pozzatello chiude <strong><em>Luca Zoccolan</em></strong> da vicino. La partita è molto fisica, con le squadre che lottano quasi in maniera confusa. Il Manzano ha diverse occasioni ma non sfrutta, clamorosa quella costruita da <strong><em>Valentinuzzi</em></strong> ed <strong><em>Erjon Zharri</em></strong>, che soli in coppia davanti al subentrato <strong><em>Barberi</em></strong> non riescono a segnare.</p>
    <p>La legge del “gol sbagliato, gol subito” punisce i seggiolai: in ripartenza Serraino pesca <strong><em>Avdyli</em></strong> che fa 4-1. Il Manzano risponde col palo di <strong><em>Polidori</em></strong>, ma dietro deve ancora aggrapparsi a <strong><em>Pozzatello</em></strong>, autore di almeno quattro interventi decisivi in area, il Pasiano coglie anche il palo interno con <strong><em>Serraino</em></strong>. I padroni di casa amministrano e hanno buone occasioni con Iurlaro e Stacco. A 3’ dalla fine la punizione di <strong><em>Stacco</em></strong> vale il 5-1. Ultima rete con <strong><em>Lorenzo De Giorgio</em></strong> che trova il 2° assist di giornata scaricando per l’accorrente <strong><em>Erjon Zharri</em></strong>, autore del 6-1 con un tocco morbido.</p>

    <p><strong><em>PROSSIME PARTITE</em></strong> – Il Manzano si qualifica alle semifinali dove affronterà <strong><em>l’Aquila Reale</em></strong> (che ha superato l’Udine City). L’altra gara vedrà protagoniste <strong><em>Palmanova</em></strong> e <strong><em>Martignacco</em></strong>, che hanno battuto rispettivamente Udinese e Aquileia. Non c’è ancora una data ufficiale per le sfide, che verranno programmate per dicembre. Nel frattempo inizia il campionato: il Manzano riposerà nel primo turno, esordendo alla seconda giornata, <strong><em>sabato 15 novembre</em></strong> sempre contro <strong><em>l’Aquila Reale</em></strong> a <strong><em>Feletto</em></strong>.</p>

    <p><strong><em>UNDER 21</em></strong> – Weekend sfortunato per <strong><em>l’Under 21</em></strong> che cade per <strong><em>2-0</em></strong> nello scontro d’alta classifica in casa del <strong><em>Mirano</em></strong>. I manzanesi rimangono comunque nel gruppo di testa, quarti in classifica a quota 12, a -3 dalla capolista Sanve Mille. Sabato prossimo, <strong><em>8 novembre alle 19.00</em></strong>, si torna a giocare <strong><em>in casa</em></strong> contro il <strong><em>Leonicena</em></strong>, squadra ultima in classifica insieme all’Ariano, ancora a caccia dei primi punti.</p>
  </div>
</body>
</html>
