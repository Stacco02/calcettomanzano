<!DOCTYPE html>
<html lang="it">
<head>
  <meta charset="utf-8">
  <title>C5 MANZANO 1988 - PALMANOVA C5  1-3</title>
  <meta name="viewport" content="width=device-width, initial-scale=1">
  <style>body{font-family:system-ui,-apple-system,Segoe UI,Roboto,Ubuntu,Cantarell,Noto Sans,sans-serif;max-width:820px;margin:2rem auto;padding:0 1rem;line-height:1.6}h1{line-height:1.25;margin:0 0 .25rem}p.meta{color:#555;margin:.25rem 0 1.25rem;font-size:.95rem}.content img{max-width:100%;height:auto}</style>
</head>
<body>
  <h1>C5 MANZANO 1988 - PALMANOVA C5  1-3</h1>
  <p class="meta">Patrick Lavaroni - Addetto stampa — Domenica 02 Mar 2025</p>
  <div class="content">
<div id="imBlogPost_0000000B8"><div><span class="fs12lh1-5"><b>Manzano (UD) 2 marzo 2025</b></span></div><div><div class="imTAJustify"> <b class="fs12lh1-5">Manzano perfetto fino a 6 minuti dalla fine, poi la qualità del Palmanova non perdona</b></div> <div class="imTAJustify"> <b class="fs12lh1-5"><i>Gli orange si mangiano le mani e sfiorano il colpaccio. Pascale la sblocca a metà ripresa, poi gli errori favoriscono la rimonta amaranto</i></b></div> <div class="imTAJustify"> <b><span class="fs12lh1-5">C5 </span></b><b><span class="fs12lh1-5">Manzano </span></b><b><span class="fs12lh1-5">1988</span></b><span class="fs12lh1-5">: Saro, Polidori, Genna, Avitabile, De Giorgio Leonardo, Zharri, Pascale, Valentinuzzi, Costantini, De Giorgio Lorenzo, Cattarin, Zraidi. All</span><span class="fs12lh1-5">enatore</span><span class="fs12lh1-5"> Asquini.</span></div> <div class="imTAJustify"> <b><span class="fs12lh1-5">Palmanova </span></b><b><span class="fs12lh1-5">C5</span></b><span class="fs12lh1-5">: Znidarcic, Sestili Federico, Gashi, Sestili Francesco, Pozzatello, Rovere, Contin, Vicenzino, Petrovic, Sovdat, Canovis. All</span><span class="fs12lh1-5">enatore</span><span class="fs12lh1-5"> Bozic.</span></div> <div class="imTAJustify"> <b><span class="fs12lh1-5">Gol</span></b><span class="fs12lh1-5">: 10’ st Pascale, 14’ st Contin, 14’ st Petrovic, 16’ st Contin.</span></div> <div class="imTAJustify"> <span class="fs12lh1-5">Al Manzano non basta una delle migliori prestazioni della stagione per fare punti contro il Palmanova. Le due squadre mettono in mostra una gara di futsal di alto livello. Da una parte la grande qualità degli ospiti amaranto, dall’altra un Manzano tenace e aggressivo fin dal primo minuto. La partita si tiene sullo 0-0 per un tempo e mezzo, fino al meritato vantaggio manzanese firmato da </span><b><span class="fs12lh1-5">Pascale</span></b><span class="fs12lh1-5">. A 6’ dalla fine una serie di errori aprono la strada alla rimonta del Palmanova che chiude la gara sul 3-1.</span></div> <div class="imTAJustify"> <b><span class="fs12lh1-5">PRIMO TEMPO –</span></b><span class="fs12lh1-5"> Nella gara d’andata l’approccio troppo timoroso aveva portato a una partita a senso unico con la vittoria del Palmanova. Al ritorno mister </span><b><span class="fs12lh1-5">Asquini</span></b><span class="fs12lh1-5"> prepara un Manzano aggressivo fin da subito nonostante le numerose assenze. Prima chance per </span><b><span class="fs12lh1-5">Leonardo De Giorgio</span></b><span class="fs12lh1-5"> che calcia da fuori sotto l’incrocio, puntuale la parata in volo di </span><b><span class="fs12lh1-5">Pozzatello</span></b><span class="fs12lh1-5">. Il Palmanova risponde con </span><b><span class="fs12lh1-5">Petrovic</span></b><span class="fs12lh1-5"> che aggancia un bel pallone e calcia a tu per tu con </span><b><span class="fs12lh1-5">Cattarin</span></b><span class="fs12lh1-5">, il capitano gli chiude lo specchio. La partita è vivace con tanti ribaltamenti di fronte. Gli under </span><b><span class="fs12lh1-5">Polidori</span></b><span class="fs12lh1-5"> e </span><b><span class="fs12lh1-5">Zharri</span></b><span class="fs12lh1-5"> sollecitano Pozzatello da vicino. Proprio i giovani orange meritano una menzione speciale. Non solo Polidori e Zharri, ma tutta la formazione under sta dando una mano alla prima squadra decimata da infortuni e squalifiche nelle ultime settimane. Le prestazioni in campo e il loro apporto sono importanti in questo momento. Una grande soddisfazione per il responsabile dell’attività giovanile </span><b><span class="fs12lh1-5">Andrea Sironi</span></b><span class="fs12lh1-5">, che insieme allo staff sta lavorando su questo gruppo giovane da alcune stagioni. Tornando alla partita, Cattarin è reattivo sulla punizione di </span><b><span class="fs12lh1-5">Federico Sestili</span></b><span class="fs12lh1-5">. Il Palmanova si rende pericoloso con </span><b><span class="fs12lh1-5">Petrovic</span></b><span class="fs12lh1-5"> che calcia alto di poco e soprattutto con </span><b><span class="fs12lh1-5">Sovdat</span></b><span class="fs12lh1-5">. L’ex Oplast si gira dal limite dell’area e lascia partire un rasoterra lento che si stampa sul palo. Occasione anche per </span><b><span class="fs12lh1-5">Contin</span></b><span class="fs12lh1-5"> che arriva in leggero ritardo di testa sul secondo palo. Il Manzano risponde con le percussioni di </span><b><span class="fs12lh1-5">Pascale</span></b><span class="fs12lh1-5">, </span><b><span class="fs12lh1-5">Zharri</span></b><span class="fs12lh1-5"> e </span><b><span class="fs12lh1-5">Polidori</span></b><span class="fs12lh1-5">, ben parate da Pozzatello in uscita.</span></div> <div class="imTAJustify"> <b><span class="fs12lh1-5">SECONDO TEMPO</span></b><span class="fs12lh1-5"> – Nella ripresa il Manzano tiene i ritmi alti. </span><b><span class="fs12lh1-5">Pozzatello</span></b><span class="fs12lh1-5"> e </span><b><span class="fs12lh1-5">Petrovic</span></b><span class="fs12lh1-5"> piazzano subito due salvataggi in area. Il Manzano spinge ma il Palmanova può colpire in ogni momento: </span><b><span class="fs12lh1-5">Cattarin</span></b><span class="fs12lh1-5"> para bene su </span><b><span class="fs12lh1-5">Contin</span></b><span class="fs12lh1-5">, poi </span><b><span class="fs12lh1-5">Leonardo De Giorgio</span></b><span class="fs12lh1-5"> blocca la ribattuta del capitano ospite. Sul corner seguente </span><b><span class="fs12lh1-5">Petrovic</span></b><span class="fs12lh1-5"> sfiora un gran gol al volo da fuori area. Il Manzano tiene bene il campo e mette alle corde il Palmanova. Al 10’ ecco il meritato vantaggio manzanese: </span><b><span class="fs12lh1-5">Leonardo De Giorgio</span></b><span class="fs12lh1-5"> percuote centralmente e allarga per </span><b><span class="fs12lh1-5">Costantini</span></b><span class="fs12lh1-5">. Il numero 10 (ex della gara e autore di una prova di grande qualità) mette la palla sul secondo palo, al momento giusto per l’inserimento di </span><b><span class="fs12lh1-5">Pascale</span></b><span class="fs12lh1-5"> che appoggia l’1-0. La squadra di Asquini spinge per raddoppiare ma rischia subito sull’incursione di </span><b><span class="fs12lh1-5">Contin</span></b><span class="fs12lh1-5"> che mette una palla velenosa in mezzo, attenti </span><b><span class="fs12lh1-5">Cattarin</span></b><span class="fs12lh1-5"> in spaccata e un generoso Lorenzo De Giorgio in anticipo. </span><b><span class="fs12lh1-5">Zharri</span></b><span class="fs12lh1-5"> è ispirato e lancia </span><b><span class="fs12lh1-5">Polidori</span></b><span class="fs12lh1-5"> in corsa solitaria verso Pozzatello, l’under prova ad eludere l’uscita del portiere con un tocco morbido ma l’estremo difensore amaranto è reattivo e la mette in corner. Ancora Zharri serve </span><b><span class="fs12lh1-5">Lorenzo De Giorgio</span></b><span class="fs12lh1-5"> nel cuore dell’area che calcia di prima, </span><b><span class="fs12lh1-5">Pozzatello</span></b><span class="fs12lh1-5"> fa un miracolo e gli nega il raddoppio. Fuori di poco anche un rasoterra di Polidori. La mancanza del 2° gol tiene la gara aperta, </span><b><span class="fs12lh1-5">Cattarin</span></b><span class="fs12lh1-5"> fa un miracolo a intercettare una palla in mezzo, ma non può nulla quando, al 14’, </span><b><span class="fs12lh1-5">Contin</span></b><span class="fs12lh1-5"> sguscia sulla fascia e calcia preciso e angolato sul secondo palo: 1-1. Sul calcio d’inizio seguente, un errore in costruzione da matita rossa permette a </span><b><span class="fs12lh1-5">Petrovic</span></b><span class="fs12lh1-5"> di involarsi in solitaria verso Cattarin e di fare il 2-1. In un minuto il Manzano annulla tutto l’ottimo lavoro fatto in precedenza, il Palmanova è una squadra che non perdona sugli errori avversari. A 4’ dalla fine un’altra palla persa permette a </span><b><span class="fs12lh1-5">Petrovic</span></b><span class="fs12lh1-5"> di trovare </span><b><span class="fs12lh1-5">Contin</span></b><span class="fs12lh1-5"> in spaccata dentro l’area per il 3-1. I seggiolai provano a riaprirla: Pozzatello si distende sul tiro dalla distanza di Leonardo De Giorgio e </span><b><span class="fs12lh1-5">Sovdat</span></b><span class="fs12lh1-5"> salva i suoi con un provvidenziale anticipo in area. Mister Asquini impiega anche il 5° uomo ma la mossa non sortisce effetti, la gara finisce 3-1.</span></div> <div class="imTAJustify"> <span class="fs12lh1-5">Non rimangono punti, ma la squadra può uscire a testa alta dal campo. Il campionato sta volgendo al termine, mancano 4 giornate. Sabato prossimo si va in trasferta in casa del </span><b><span class="fs12lh1-5">Pasiano</span></b><span class="fs12lh1-5"> ultimo in classifica. I pordenonesi hanno venduto cara la pelle nei due precedenti stagionali, inoltre il Manzano deve evitare che si ripeta quanto accaduto dopo la gara col Lignano. Infatti, dopo l’ottima prestazione contro la capolista (culminata con una sconfitta) la squadra è entrata in crisi, perdendo 2 partite ampiamente alla portata.</span></div></div>
  </div>
</body>
</html>
