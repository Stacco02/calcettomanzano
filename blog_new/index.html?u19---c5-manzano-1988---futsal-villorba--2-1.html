<!DOCTYPE html>
<html lang="it">
<head>
  <meta charset="utf-8">
  <title>U19 - C5 MANZANO 1988 - FUTSAL VILLORBA  2-1</title>
  <meta name="viewport" content="width=device-width, initial-scale=1">
  <style>body{font-family:system-ui,-apple-system,Segoe UI,Roboto,Ubuntu,Cantarell,Noto Sans,sans-serif;max-width:820px;margin:2rem auto;padding:0 1rem;line-height:1.6}h1{line-height:1.25;margin:0 0 .25rem}p.meta{color:#555;margin:.25rem 0 1.25rem;font-size:.95rem}.content img{max-width:100%;height:auto}</style>
</head>
<body>
  <h1>U19 - C5 MANZANO 1988 - FUTSAL VILLORBA  2-1</h1>
  <p class="meta">Patrick Lavaroni - Addetto stampa — Lunedì 31 Mar 2025</p>
  <div class="content">
<div id="imBlogPost_0000000C2"><div><span class="fs12lh1-5"><b>Manzano (UD) 31 marzo 2025</b></span></div><div><b class="imTAJustify fs12lh1-5">UNDER 19: 2-1 AL VILLORBA TERZO IN CLASSIFICA A 20” DALLA FINE</b></div><div><div class="imTAJustify"><i>I giovani seggiolai regalano sempre emozioni, a una giornata dalla fine sono 6 vittorie in 7 partite nel girone di ritorno</i></div> <div class="imTAJustify"><b>C5 </b><b>Manzano </b><b>1988</b>: Polidori, Avitabile, Cabrera, Romanut, Polimeni, Zraidi, Zharri Klejdi, Zharri Erjon, Saro. Allenatore Movio.</div> <div class="imTAJustify"><b>Futsal </b><b>Villorba</b>: Seta, Rasi, Biasetton, Rizzotto, Cazzador, Da Ros, Callegaro, Callegari, Liotta, Bardin, Dabre, Zanatta. Allenatore &nbsp;Da Silva.</div> <div class="imTAJustify"><b>Gol</b>: 15’ pt aut. Zanatta, 12’ st Rizzotto, 20’ st Klejdi Zharri.</div> <div class="imTAJustify">Grande vittoria del Manzano U19 che batte 2-1 il Villorba con un gol di <b>Klejdi Zharri</b> a 20 secondi dalla fine. Un successo meritato per i giovani seggiolai hanno un’identità affermata: squadra matura che difende unita e compatta, pronta poi a colpire in ripartenza, esaltando anche le qualità tecniche dei singoli. Dall’altra parte un Villorba giovane (sette classe ’07 e un ’08) ma che gioca molto bene a futsal, una caratteristica tipica di chi inizia a lavorare sui ragazzi fin da giovanissimi. In panchina un profilo come quello di mister <b>Da Silva</b>, allenatore anche della prima squadra dei veneti, che una settimana fa ha alzato la Coppa Italia di Serie B davanti a tutta la penisola.</div> <div class="imTAJustify"><b>PRIMO TEMPO</b> – Le prime occasioni sono tutte del Manzano: <b>Zraidi</b> irrompe a metà-campo e si invola verso il portiere <b>Seta</b> che lo chiude. Al 5’ Klejdi Zharri imbuca sulla fascia per <b>Polimeni</b>, ancora puntuale l’uscita di Seta. Le occasioni principali &nbsp;sono tutte del Manzano: un corner viene raccolto di testa da Polimeni che fa una sponda aerea nel cuore dell’area per Zraidi che tenta una rovesciata: alto sopra la porta. Il Villorba non resta a guardare e prova a schiacciare il Manzano con un giro palla pulito a cercare lo spazio. La prima conclusione in porta arriva al 6’: <b>Rasi</b> percuote centralmente, <b>Saro</b> è reattivo sul suo rasoterra. I veneti tengono il ritmo alto cambiando spesso l’intero quintetto, persino il portiere Seta viene rilevato dal compagno Zanatta. Proprio Zanatta rischia grosso sulla conclusione sul primo palo di <b>Polidori</b>. Sempre Polidori pericoloso al 10’ con uno sfondamento centrale spalla a spalla con l’avversario. <b>Zanatta</b> non indugia e lo chiude in uscita sulla trequarti. Polidori ci prova ancora quando devia di testa il tiro dalla distanza di <b>Avitabile</b>. La conclusione del compagno è troppo potente per essere girata in porta. A 5’ dalla fine ecco il meritato vantaggio del Manzano. <b>Romanut</b> e Polidori conducono la pressione fino al limite dell’area, favorendo un errore su un passaggio in area. Qui <b>Polidori</b> contrasta con il difensore e il portiere <b>Zanatta</b>, mentre la palla in qualche modo termina in rete: 1-0.<b>Avitabile</b> prova a raddoppiare prima della sirena con una cavalcata solitaria in seguito a una palla recuperata, Zanatta riesce a parare e a favorire una ripartenza, bloccata a sua volta da un sicuro Saro in uscita.</div> <div class="imTAJustify"><b>SECONDO TEMPO</b> – il Manzano approccia il secondo tempo con maturità. La squadra prova a costruire altri gol, ma al tempo stesso è ben attenta a non scoprirsi, curando sempre bene la fase difensiva. Primo squillo al 3’<b>: Klejdi Zharri</b> ruba palla sulla fascia e si invola verso la porta dove non riesce a saltare il portiere <b>Seta</b>. L’estremo difensore veneto ricomincia rapido l’azione mandando i suoi fino al limite dell’area avversaria. Qui <b>Avitabile</b> blocca l’iniziativa ospite e riparte centralmente, saltando secco il diretto marcatore con una finta di corpo. Al momento giusto elude la diagonale difensiva allargando il gioco verso Klejdi Zharri che riceve un passaggio che è sfilato tra le gambe dell’avversario. Zharri rimette la palla in area per chiudere il triangolo con Avitabile, il quale con la porta spalancata manda clamorosamente a lato. Sarebbe stato un contropiede da manuale. <b>Polimeni</b> ci prova di potenza sulla fascia, Seta para sicuro. La partita si mantiene equilibrata. Il Villorba muove bene il pallone (<b>Saro</b> sempre attento quando la palla arriva in area), mentre il Manzano è costantemente pericoloso con la sua qualità individuale. Chance enorme per il raddoppio al 12’ <b>Klejdi Zharri</b> si libera in area e calcia a fil di palo, <b>Seta</b> piazza un miracolo e gli nega la rete con una grande spaccata. Il gol mancato brucia ancora di più quando poco dopo <b>Rizzotto</b> riceve un corner da fuori e la mette nell’angolino sul secondo palo con un colpo da biliardo: 1-1. Il Villorba prova a concludere il sorpasso: sponda di <b>Da Ros</b> per <b>Rasi</b> che manda fuori di poco. Sull’altro fronte dinamica simile tra Klejdi Zharri e Polidori, deviato in corner. Il cronometro scorre verso la fine con il Manzano che mastica amaro per un pari stretto. A circa 20 secondi dal termine <b>Polimeni</b> alza un campanile nel mezzo, <b>Polidori</b> riceve e riesce ad aprire per <b>Klejdi Zharri</b> sulla fascia. Il 10 si invola verso la porta e con il piede debole calcia di potenza sotto le gambe di Seta, 2-1 e grande festa al palazzetto, con i giovani seggiolai che dedicano il successo al compagno <b>Urizzi</b>, infortunatosi a Vazzola.</div><div class="imTAJustify"><br></div> <div class="imTAJustify">Manca una partita al termine del campionato degli Under. Il Manzano può ancora sognare i <b>playoff</b>? La risposta è sì anche se il traguardo è complicatissimo. Non solo servirà un successo in casa dello <b>Sporting Altamarca</b> capolista, matematicamente certa del primo posto. Bisognerà anche sperare nelle mancate vittorie di <b>Miti Vicinalis</b> e <b>Marca Montebelluna</b> (impegnate in partite abbordabili rispettivamente contro <b>Maccan</b> e <b>Belluno</b>). Una combinazione difficile, ma nel futsal non si sa mai…</div>
  </div>
</body>
</html>
